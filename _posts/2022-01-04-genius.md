---
layout: post
title: Հանճարեղությունը ըստ Պոլ Գրեմի
date: 2022-01-04 20:15:00
description: 
---
*[Պոլ Գրեմի](https://hy.wikipedia.org/wiki/%D4%B3%D6%80%D5%A5%D5%B4_%D5%8A%D5%B8%D5%AC) [The Bus Ticket Theory of Genius-ի](http://www.paulgraham.com/genius.html) թարգմանությունը:*



Բոլորը գիտեն, որ մեծ գործեր կատարելու համար պետք է և՛ բնական կարողություն, և՛ վճռականություն: Բայց կա երրորդ բաղադրիչը, որը բավականաչափ լավ հասկացված չէ. մոլուցքային հետաքրքրությունը որոշակի թեմայի նկատմամբ։

Սա բացատրելու համար ես պետք է ոչնչացնեմ իմ հեղինակությունը մարդկանց որոշակի խմբի` ավտոբուսի տոմսեր հավաքողների մոտ: Կան մարդիկ, ովքեր հին ավտոբուսի տոմսեր են հավաքում: Շատ նմուշահաաքների նման, նրանք ունեն մոլուցքային հետաքրքրություն իրենց հավաքածուի մանրուքների նկատմամբ: Նրանք կարող են հիշել տարբեր տեսակի ավտոբուսների տոմսերի փոքր տարբերությունները, որոնք դժվար կլինի հիշել մեզանից յուրաքանչյուրի համար: Որովհետև մենք բավականաչափ ուշադրություն չենք դարձնում: Ի՞նչ իմաստ ունի այդքան ժամանակ ծախսել հին ավտոբուսի տոմսերի մասին մտածելու վրա:

Սա բացահայտում է այ տեսակ մոլուցքի երկրորդ հատկանիշը. իմաստի բացակայությունը: Ավտոբուսի տոմս հավաքողների սերն անշահախնդիր է: Նրանք դա անում են ոչ թե մեզ վրա տպավորություն թողնելու կամ հարստանալու համար, այլ հենց այնպես:

Երբ զննում ես մարդկանց կյանքը, ովքեր ինչ որ նշանակալից աշխատանք են կատարել, նկատում ես մի հաստատուն օրինաչափություն: Նրանք հաճախ սկսում են ավտոբուսի տոմսեր հավաքողի նման՝ ինչ-որ բանի նկատմամբ սեւեռուն մոլուցքով, որն անիմաստ կթվա իրենց ժամանակակիցներից շատերին: Դարվինի՝ «Բիգլով» նավարկության մասին գրքի ամենավառ առանձնահատկություններից մեկը նրա խորը հետաքրքրությունն է բնական պատմության նկատմամբ: Նրա հետաքրքրասիրությունն անսահման է թվում։ Նույնն էլ Ռամանուջանի համար. թերթիկը ձեռքին ժամերով նստած, թե ինչ է տեղի ունենում շարքերի հետ:

Թյուր է կարծել, թե նրանք «հիմք էին դնում» այն հայտնագործությունների համար, որոնք հետագայում արեցին: Այս փոխաբերության մեջ չափազանց մեծ դիտավորություն կա: Ավտոբուսի տոմսեր հավաքողների պես՝ նրանք դա անում էին, քանի որ իրենց դուր էր գալիս:

Բայց Ռամանուջանի և ավտոբուսի տոմս հավաքողի միջև կա տարբերություն: Շարքերը կարևոր են, իսկ ավտոբուսի տոմսերը՝ ոչ:

Եթե ​​ես ստիպված լինեի հանճարի բաղադրատոմսը մեկ նախադասության մեջ դնելու, ապա դա կլիներ հետեւյալը՝ ինչ-որ կարեւոր բանի նկատմամբ ունենալ անշահախնդիր մոլուցք:

Չե՞մ մոռանում արդյոք մյուս երկու բաղադրիչների մասին։ Ավելի քիչ, քան դուք ենթադրում եք: Թեմայի նկատմամբ մոլուցքային հետաքրքրությունը և՛ կարողության փոխնորդն է, և՛ վճռականության փոխարինողը: Քանի դեռ բավարար մաթեմատիկական ունակություններ չունեք, շարքերը հետաքրքիր չեն լինի: Երբ դուք մոլեգին ձեւով հետաքրքրված եք ինչ-որ բանով, ձեզ այդքան վճռականություն պետք չէ. պետք չէ ինքներդ ձեզ այդքան ուժեղ մղել առաջ, երբ հետաքրքրասիրությունն արդեն ձեզ քաշում է:

Կպչուն հետաքրքրասիրությունը նույնիսկ կավելացենի ձեր բախտը բերելու հավանականությունը: Բախտը, ինչպես ասում էր Լուի Պաստյորը, ժպտում է պատրաստված մտքին: Եւ եթե կա մի բան, որ հետարքրասիրությամբ վառված միտքն է, ապա դա պատրաստված լինելն է:

Անշահախնդրությունը. սա է նմանօրինակ մոլուցքի ամենակարեւոր հատկանիշը։ Ոչ միայն այն պատճառով, որ դա լրջության զտիչ է, այլ որովհետև այն օգնում է ձեզ բացահայտել նոր գաղափարներ:

Դեպի նոր գաղափարներ տանող ուղիները միտված են անհեռանկարային թվալ: Եթե ​​դրանք խոստումնալից թվային, այլ մարդիկ արդեն հետազոտելիս կլինեին դրանք: Ինչպե՞ս են մարդիկ՝ ովքեր մեծ գործեր են կատարում, հայտնաբերում ճանապարհները, որոնք մյուսները անտեսում են: Ակնհայտ պատասխանն այն է, որ նրանք պարզապես ավելի լավ տեսիլքներ ունեն. քանի որ նրանք շատ տաղանդավոր են, նրանք տեսնում են ճանապարհներ, որոնք այլոք բաց են թողնում: Բայց եթե ուշադիր հետեւենք, թե ինչպես են կատարվում մեծ բացահայտումները կտեսնենք, որ դա այդքան էլ այպդես չէ: Դարվինը առանձնյակների վրա ավելի մեծ(քան մնացածը) ուշադրություն չէր դարձնում նրա համար որ կարծում էր, որ դա մեծ հայտնագործությունների կհանգեցնի: Նա պարզապես իսկապես անչափ հետաքրքրված էր նման բաներով:

Դարվինը չկարողացավ անջատել այդ հետաքրքրասիրությունը: Ռամանուջանը՝ նույնպես: Նրանք հայտնաբերեցին թաքնված ուղիները, ոչ թե որովհետև դրանք խոստումնալից էին թվում, այլ որովհետև նրանք չէին կարող դա չանել: Սա նրանց թույլ է տվել գնալ այնպիսի ճանապարհներով, որոնք ինչ-որ մեկը՝ ով պարզապես հավակնոտ է, անտեսել է:

Ո՞ր բանական անձնավորությունը կորոշի, որ մեծ վեպեր գրելու ճանապարհը պետք է սկսվեր մի քանի տարի ծախսելով երևակայական էլվիական լեզու ստեղծելով, ինչպիսին Թոլքինն է, կամ այցելելով հարավ-արևմտյան Բրիտանիայի յուրաքանչյուր ընտանիքի, ինչպես Տրոլոպը: Ոչ ոք, այդ թվում՝ Թոլքինն ու Տրոլոպը։

Ավտոբուսի տոմսերի տեսությունը նման է Քարլայլի հանճարի մասին հայտնի սահմանմանը՝ որպես տանջանքին դիմանալու անսահման կարողություն: Բայց կա երկու տարբերություն: Ավտոբուսի տոմսերի տեսությունը պարզ է դարձնում, որ ցավ տանելու այս անսահման կարողության աղբյուրը ոչ թե անսահման ջանասիրությունն է, այլ այն անսահման հետաքրքրասիրությունը, որն ունեն հավաքողները: Սա ավելացնում է մի կարևոր որակավորում եւս՝ տանջանքին դիմանալու անսահման կարողություն հանուն կարեւոր բանի:

Այսպիսով, ի՞նչն է կարևոր: Դուք երբեք չեք կարող վստահ լինել: Հենց այն պատճառով, որ ոչ ոք չի կարող նախապես գուշակել, թե որ ճանապարհն է խոստումնալից: Դուք կարող եք բացահայտել նոր գաղափարներ՝ աշխատելով բաների վրա որոնք ձեզ անսահման հետաքրքիր են:

Կան էվրիստիկայի միջոցներ, որոնք կարող եք օգտագործել կռահելու համար, թե արդյոք մոլուցքը կարեւոր բանի նկատամամբ է թե ոչ: Օրինակ ավելի խոստումնալից է, երբ ինչ-որ բան եք ստեղծում, այլ ոչ թե պարզապես սպառում եք ինչ-որ մեկի ստեղծածը: Ավելի խոստումնալից է, երբ հետաքրքրող առարկան դժվար է։ Հատկապես, եթե այն ավելի դժվար է այլ մարդկանց համար քան ձեզ: Տաղանդավոր մարդկանց մոլուցքներն ավելի հավանական է, որ խոստումնալից լինեն։ Երբ տաղանդավոր մարդիկ սկսում են հետաքրքրվել պատահական բաներով, դրանք իրականում այդքան էլ պատահական չեն:

Բայց երբեք չես կարող վստահ լինել։ Ահա մի հետաքրքիր գաղափար, որը եթե ճիշտ լինի կարող է բավական զգոնացնող լինել. հնարավոր է, որ նշանակալից աշխատանք կատարելու համար պետք է նաև շատ ժամանակ վատնել:

Շատ տարբեր ոլորտներում պարգևատրումը համաչափ է ռիսկին: Եթե այդ կանոնը այստեղ նույնպես գործում է, ապա ճանապարհներ գտնելու մեթոդը, որը տանում է դեպի իսկապես մեծ գործերի հետեւյալն է՝ պետք է պատրաստ լինել գործադրել մեծ ջանք այն բաների վրա, որոնք իսկապես թվում են անհեռանկարային։

Ես վստահ չեմ, թե արդյոք սա ճիշտ է: Մի կողմից, թվում է, թե ժամանակդ չես վատնում քանի դեռ աշխատում ես ինչ-որ հետաքրքիր բանի վրա: Շատ բաներ ի վերջո օգտակար են դառնում: Բայց մյուս կողմից ռիսկի և պարգևի փոխհարաբերության կանոնն այնքան հզոր է, որ թվում է, որ այն գործում է ամենուր, որտեղ ռիսկը կա: Նյուտոնի դեպքը, համենայն դեպս, հուշում է, որ ռիսկի/պարգևատրման կանոնը գործում է այստեղ նույնպես: Նա հայտնի է իր մոլուցքով, որն աննախադեպ բեղմնավոր ստացվեց. օգտագործել մաթեմատիկան աշխարհը նկարագրելու համար: Բայց նա ուներ երկու այլ մոլուցք՝ ալքիմիա և աստվածաբանություն, որոնք, թվում է, ժամանակի լրիվ վատնում էին: Սակայն նա «շահույթով» դուրս եկավ: Նրա խաղադրույքը, որը մենք հիմա անվանում ենք ֆիզիկա, այնքան լավ արդյունք տվեց, որ ավելի քան փոխհատուցեց մյուս երկուսին: Բայց արդյո՞ք անհրաժեշտ էին մյուս երկուսը, այն իմաստով, որ նա պե՞տք է արդյոք մեծ ռիսկի դիմեր նման մեծ բացահայտումներ անելու համար։ Չգիտեմ։

Ահա ավելի զգոնացնող գաղափար. կա՞ն այնպիսիք որոնց բոլոր խաղադրույքները վատն են: Հավանաբար դա տեղի է ունենում բավականին հաճախ: Սակայն մենք չգիտենք, թե ինչ հաճախականությամբ, քանի որ այս մարդիկ հայտնի չեն դառնում։

Դժվարությունը միայն այն չէ, որ ճանապարհն սկսելուց «շահույթը» դժվար է կանխատեսել: Կարեւոր է սկսել ճիշտ պահի: 1830 թվականն իսկապես լավ ժամանակ էր բնական պատմությամբ մոլեռանդ ձեւով հետաքրքրվելու համար: Եթե ​​Դարվինը ծնվեր 1809-ի փոխարեն 1709 թվականին, մենք երբեք նրա մասին չէինք լսի։

Ի՞նչ կարելի է անել նման անորոշության պայմաններում։ Լուծումներից մեկը ձեր խաղադրույքների հեջավորումն է(ներդրումային դիրք, որի նպատակն է նվազեցնել ներդրումների արդյունքում հավանական կորուստների կամ օգուտների ռիսկը), ինչն այս դեպքում նշանակում է ձեր անձնական մոլուցքների փոխարեն գնալ ակնհայտ խոստումնալից ճանապարհով: Բայց ինչպես ցանկացած ռիսկի նվազեցման դեպքում, դուք նվազեցնում եք պարգևը նույնպես: Եթե ​​դուք հրաժարվեք աշխատել այն ամենի վրա, ինչ ձեզ դուր է գալիս, որպեսզի հետևեք ավելի պայմանականորեն հավակնոտ ճանապարհի, կարող եք բաց թողնել մի հրաշալի բան, որն այլապես կբացահայտեիք: Շատ հաճախ տեղի է ունենում հենց այսպես, գուցե նույնիսկ ավելի հաճախ, քան այն հանճարների արած խաղադրույքները, որոնք ամբողջապես ձախողվում են:

Մյուս լուծումը՝ թույլ տալ ձեզ հետաքրքրվել բազմազան բաներով: Դուք չեք նվազեցնի ձեր վերելքի հավանականությունը, եթե անցում կատարեք իրական հետաքրքրությունների միջև: Բայց այստեղ նույնպես կա վտանգ. եթե դուք աշխատում եք շատ տարբեր նախագծերի վրա, հնարավոր է բավականաչափ չխորանաք դրանցից ոչ մեկի մեջ:

Ավտոբուսի տոմսերի տեսության հետաքրքրաշարժ կետերից մեկն այն է, որ այն կարող է օգնել բացատրել, թե ինչու են տարբեր տեսակի մարդիկ աչքի ընկնում տարբեր տեսակի աշխատանքների մեջ: Հետաքրքրասիրությունը շատ ավելի անհավասարաչափ է բաշխված, քան կարողությունը: Եթե ​​բնական կարողություններն այն ամենն են, ինչ հարկավոր է մեծ գործեր անելու համար, և դրանք հավասարաչափ են բաշխված, ապա պետք են տեսություններ՝ բացատրելու համար բոլոր շեղված բաշխվածությունները նրանց մեջ, ովքեր իրականում մեծ աշխատանք են կատարում տարբեր ոլորտներում: Հնարավոր է, որ շեղումների մեծ մասն ավելի պարզ բացատրություն ունի. տարբեր մարդկանց հետաքրքրում են տարբեր բաներ:

Ավտոբուսի տոմսերի տեսությունը նաև բացատրում է, թե ինչու է երեխաներ ունենալուց հետո մեծ գործեր կատարելու հավանականությունը ընկնում: Հետաքրքրությունն այստեղ արդեն պետք է մրցակցի ոչ միայն արտաքին խոչընդոտների, այլև մեկ այլ հետաքրքրության հետ, որը մարդկանց մեծամասնության համար չափազանց հզոր է: Երեխաներ ունենալուց հետո ավելի դժվար է աշխատանքի համար ժամանակ գտնելը, բայց դա հեշտ մասն է: Իրական փոփոխությունն այն է, որ չես ուզում:

Սակայն ավտոբուսի տոմսերի տեսությունը առաջարկում է մեծ գործերը խրախուսելու մեթոդներ: Եթե ​​հանճարի բաղադրատոմսը պարզապես բնական կարողությունն ու քրտնաջան աշխատանք է, ապա մենք միայն կարող ենք հուսալ, որ ունենք շատ կարողություններ և աշխատենք այնքան, որքան կարող ենք: Բայց եթե հետաքրքրությունը հանճարի կարևոր բաղադրիչն է, մենք կարող ենք, զարգացնելով հետաքրքրությունը, զարգացնել նաեւ հանճարը:

Օրինակ, որոշ հավակնոտներին ավտոբուսի տոմսերի տեսությունը հուշում է, որ մեծ գործեր կատարելու համար հարկավոր է մի փոքր հանգստանալ։ Փոխարենը ատամներդ կրճտացնես ու ջանասիրաբար հետամուտ լինես դեպի այն բաները, որ ըստ հավասարակիցներիդ ամենախոստումնալիցն են թվում, գուցե պետք է փորձես ինչ-որ բան անել պարզապես զվարճանքի համար: Եթե դուք գտնվում եք փակուղու մեջ, սա կարող է լինել վեկտոր որը կհանգեցնի շրջադարձի:

Ինձ միշտ դուր է եկել Համինգի հանրահայտ երկիմաստ հարցը՝ որո՞նք են ձեր ոլորտի ամենակարևոր խնդիրները, և ինչո՞ւ դուք չեք զբղվում դրանցից որեւէ մեկով: Սա ինքդ քեզ ցնցելու հիանալի միջոց է: Օգտակար մտավարժանք. եթե կարողանայիք մեկ տարի արձակուրդ վերցնել՝ աշխատելու մի բանի վրա, որը հավանաբար կարևոր չէր լինի, բայց իսկապես հետաքրքիր կլիներ, ի՞նչ կլիներ դա:

Ավտոբուսի տոմսերի տեսությունը նաև առաջարկում է միջոց՝ տարիքի հետ տեմպը դանդաղեցնելուց խուսափելու համար: Հավանաբար, պատճառը, որ մարդիկ ավելի քիչ նոր գաղափարներ են ունենում երբ մեծանում են այն չէ, որ նրանք կորցնում են իրենց առավելությունը: Պատճառներից մեկը կարող է լինել կայանալուց հետո այլևս անպատասխանատու կողմնակի նախագծերի հետ առնչվել չուզենալը, ինչպես կարող էիք երիտասարդ ժամանակ, երբ ոչ ոքի չէր հետաքրքրում ձեր արածը:

Դրա լուծումն ակնհայտ է՝ մնա անպատասխանատու։ Այնուամենայնիվ, դա դժվար է, քանի որ պատահական նախագծերը, որոնք դուք ձեռնարկում եք անկումը կանխելու համար, կողմնակի մարդկանց համար կթվան որպես դրա ապացույց: Դուք ինքներդ համոզված չեք լինի նրանք սխալ են թե ոչ: Բայց գոնե ավելի հաճելի կլինի աշխատել ձեր ուզածի վրա:

Նույնիսկ հնարավոր է, որ մենք կարողանանք երեխաների մեջ զարգացնել ինտելեկտուալ ավտոբուսի տոմսեր հավաքելու սովորություն: Կրթության ստանդարտ պլանն է՝ սկսել լայն հետաքրքրություններից, այնուհետև աստիճանաբար խորանալ կոնկրետ առարկաների մեջ: Բայց երեխաներիս հետ ես ճիշտ հակառակն եմ անում։ Ես գիտեմ, որ կարող եմ հույս դնել դպրոցի վրա լայն, մակերեսային գիտելիքնեի մասով, ուստի ես նրանց հետ զբաղվում եմ խորը գիտելիքներով:

Երբ հանկարծ ինչ-որ բան գրգռում է նրանց հետաքրքրությունը, կոչ եմ անում խորանալ որքան հնարավոր է՝ ավտոբուսի տոմսեր հավաքողների նման: Ես դա չեմ անում ավտոբուսի տոմսերի տեսության պատճառով: Ես դա անում եմ, քանի որ ուզում եմ, որ նրանք զգան սովորելու բերկրանքը։ Նրանք երբեք չեն զգա նույնը մի բանի նկատմամբ, որը ես ստիպում եմ նրանց սովորել: Դա պետք է լինի նրանց հետաքրքրող մի բան։ Ես պարզապես գնում եմ նվազագույն դիմադրության ճանապարհով, իսկ խորությունը միայն կողմնակի արդյունք է: Փորձելով ցույց տալ նրանց սովորելու բերկրանքը, արդյունքում սովորեցնում եմ նրանց խորանալ:

Կունենա՞ սա ինչ-որ ազդեցությույն: Գաղափար չունեմ: Այս անորոշությունը հենց ամենա հետաքրքիր մասն է: Շատ բան կա դեռ սովորելու՝ իմաստալից, մեծ բաների հասնելու մեթոդների մասին: Որքան էլ հին թվա մարդկային քաղաքակրթությունը, այն իրականում դեռ շատ երիտասարդ է, եթե մենք դեռ չենք սովորել նման հիմնարար բաներից գլուխ հանել: Հետաքրքիր է մտածել, որ դեռևս կան չարված բացահայտումներ բացահայտումների մասին: Եթե, իհարկե, դա ձեզ հետաքրքիր է։

